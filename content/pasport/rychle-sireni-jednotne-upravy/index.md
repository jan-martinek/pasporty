---
title: Rychlé šíření jednotné úpravy
number: 13
ready: true
title2: ozvučené vyvolávací systémy na poštách
subtitle: Jak mohou nevidomí lidé na poštách s lístkovým vyvolávacím systémem
  vědět, kdy přijdou na řadu?
story: Na jaře roku 2007 jde nevidomý pan Jaroslav odeslat balík na poštu na
  brněnském Mojmírově náměstí. Je překvapen tamním novým systémem. Chtěl se
  postavit do fronty u přepážky, ale bylo mu sděleno, že se musí vrátit ke
  vchodu a zmáčknout tlačítko na terminálu pro výdej pořadového čísla. Panu
  Jaroslavovi se podařilo nahmatat onen nový terminál i tlačítko na něm. Byl mu
  vydán lístek, který pan Jaroslav nepřečetl. Od jiného zákazníka pošty se
  dozvěděl, že má pořadové číslo 47 a musí počkat, dokud jeho číslo nevyvolají,
  a že zatím je na řadě číslo 41. Pan Jaroslav čekal, ale bylo mu divné, že tak
  dlouho nevyvolali žádné číslo. Zeptal se proto dalšího ze zákazníků, co se
  stalo. Ten mu sdělil, že číslo 47 muselo být vyvoláno již dávno, že teď jdou
  na řadu čísla 60 a vyšší. Pan Jaroslav se divil, vždyť nic nehlásili. Bylo mu
  vysvětleno, že číslo není doslova vyvoláno, ale je zobrazeno na displeji u
  přepážek. Zákazník mu tedy donesl nové číslo a upozornil ho, že se musí
  vyptávat, kdy má jít se svým číslem na přepážku. Pan Jaroslav tedy čekal znovu
  a doufal, že tentokrát nepromešká své „vyvolání“.
analysis: >-
  1. Lístkové vyvolávací systémy s čísly jsou bez dalších úprav pro nevidomé
  osoby nepoužitelné.

  2. Terminál na poště je potřeba nalézt, což nemusí být snadné.

  3. Pro volbu požadované služby a použití pořadového čísla je nutný zrak. Samotné vyvolávání pořadí zobrazením čísla na displeji vyžaduje opět zrak.

  4. Nevidomý člověk neví, jaké je jeho číslo, kdy přichází na řadu, a sám nedokáže najít ani příslušnou přepážku.
design: >-
  1. Pokud provozovatel využívá vyvolávací lístkové systémy, pak je musí doplnit
  o akustické prvky.

  2. Přístroj vydávající lístky musí být umístěn a uzpůsoben tak, aby jej mohli nalézt a použít i nevidomí klienti.

  3. Vydávané lístky s tištěným číslem musí být uzpůsobeny tak, aby byly srozumitelné i pro nevidomé klienty.

  4. Technologie vyvolávacích lístkových systémů by měla být jednotná pro co největší počet pošt.
solution: Sjednocená organizace nevidomých a slabozrakých (SONS) si začala na
  počátku nového tisíciletí všímat, že neustále přibývá pošt, které jsou
  vybaveny lístkovými vyvolávacími systémy pro přístup k přepážkám. Vedoucí
  metodického centra pro odstraňování bariér SONS proto o tom započal komunikaci
  s generálním ředitelstvím České pošty. Česká pošta souhlasila, že podpoří
  vytvoření technologie upraveného ozvučeného vyvolávacího systému pro nevidomé
  osoby. SONS se zkontaktovala s brněnským Tyfloservisem a TyfloCentrem a
  společně vytvořily návrh řešení použití vyvolávacího systému. Pracuje tak, že
  si nevidomý klient pošty u vstupu pomocí dálkového vysílače povelů pro
  nevidomé (**technologie VPN**) aktivuje hlasový majáček, díky němuž dohledá
  vchod do budovy. Z druhé fráze majáčku se dozví, jak se dostane k vyhrazené
  přepážce pomocí umělé vodicí linie. Tam se vysláním povelu z vysílače povelů
  pro nevidomé (**technologie VPN**) zaregistruje do lístkového systému. Ve
  chvíli, kdy se vyhrazená přepážka uvolní, tak je spuštěn akustický signál,
  který upozorní jak na moment uvolnění přepážky, tak i na umístění příslušné
  přepážky, ke které jej navede. Pilotní testování technologie proběhlo na poště
  na Lesné v Brně. Poté byl upravený vyvolávací systém nainstalován ještě na
  dvou poštách v Brně. SONS nicméně od začátku koncipovala technologii tak, aby
  ji bylo možné instalovat na jakoukoli poštu s vyvolávacím lístkovým systémem.
  Proto byl společně s Českou poštou odsouhlasen seznam pošt, kde bude
  technologie zavedena. Technologie je tak nakonec zavedena na 18 poštách po
  celé České republice.
constraints: >-
  * Úprava vyvolávacího lístkového systému je neúměrně finančně nákladná.

  * Mezi nevidomými klienty pošt je nutné šířit informaci, které konkrétní pošty disponují touto úpravou.

  * K bezproblémovému fungování je potřeba stálý proškolený personál. Česká pošta má poměrně velkou fluktuaci zaměstnanců.

  * Nevidomí lidé musejí být taktéž nějakou cestou seznámeni s tím, jak upravený vyvolávací systém využívat.
conclusion: >-
  * Vyvolávací lístkové systémy, které jsou závislé na užívání zraku, lze
  upravit pomocí jejich ozvučení.

  * Jako důležité se ukázalo, že byl systém navržen tak, aby byl aplikovatelný v celé České republice.

  * Díky tomu byla Česká pošta ochotna zavést technologii stejným způsobem na více svých pobočkách.

  * Pokud je možné vyvinout jednotné bezbariérové řešení, lze předpokládat jeho snadnější rozšíření na více podobných míst.

  * Pošt s ozvučenými vyvolávacími systémy je v ČR 18, nicméně ozvučených pošt (s hlasovým majáčkem) bez lístkového vyvolávacího systému je téměř 400.
before:
  name: cimg1932.jpg
  source: Pavel Doboš
  alt: Na obrázku je terminál pro vydávání lístků bez úpravy přístupné pro
    nevidomé klienty.
after:
  name: cimg1930.jpg
  source: Pavel Doboš
  alt: Na obrázku je umělá vodicí linie vedoucí k vyhrazené poštovní přepážce.
    Lavičky s čekajícími zákazníky průchod podél linie nijak neomezují.
timeline:
  - parts: 1
    time: "2005"
    name: SONS zahajuje komunikaci s generálním ředitelstvím České pošty
  - parts: 1
    time: "2006"
    name: vyvinuta technologie a vybrány brněnské pošty, kde bude testována
  - parts: 1
    time: "2007"
    name: po pilotním provozu na vybraných brněnských poštách se technologie
      rozšiřuje i na další pošty
  - parts: 1
    time: "2008"
    name: ozvučené vyvolávací systémy fungují na 18 poštách v České republice
  - parts: 1
    time: "2009"
    name: zavedení opakovaných školení zaměstnanců pošt s ozvučenými vyvolávacími
      systémy
dictionary:
  - technologie VPN
---
