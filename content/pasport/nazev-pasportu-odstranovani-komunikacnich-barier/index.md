---
title: Jazykové znevýhodnění na trhu s bydlením
number: 7
ready: true
title2: startovací byt Unie neslyšících Brno
subtitle: Proč je pro osoby neslyšící obtížné nalézt bydlení v Brně?
story: >-
  Každý, kdo se v posledních letech snažil pronajmout byt v Brně, ví, že to není
  snadné. Na trhu je bytů málo a po hodině od zveřejnění inzerátu se při
  telefonickém rozhovoru s realitním makléřem dozvíte, že byt už není k
  dispozici. Jirka a Maria mají situaci ale mnohem složitější. Jsou totiž
  neslyšící pár. Píše se rok 2018 a Jirka a Maria se potřebují přestěhovat blíže
  k zaměstnání. Hledání nového nájemního bydlení je pro ně ale značně
  komplikované. Jirka neslyší od narození, běžně se dorozumívá **českým znakovým
  jazykem** a v psané češtině má mezery. Maria je ze zahraničí, neovládá **český
  znakový jazyk** a spolu komunikují mezinárodním znakovým systémem. S
  kontaktováním realitní kanceláře tak Maria Jirkovi pomoci nemůže.


  Hledání bytu je dlouhodobý proces i pro osoby bez jakéhokoliv postižení, ale pro osoby neslyšící je to opravdová výzva. Komunikace s realitními kancelářemi, která je odkázaná na psaní e mailů, často ústí v obsazení bytu těmi, kteří si domluvili prohlídku dříve telefonicky. Jirka telefonicky s realitní kanceláří pochopitelně komunikovat nemůže, a než stačí poslat kostrbatý e mail, předběhnou jej řady volajících. I když se mu podaří domluvit nějakou prohlídku bytu, je složité se s makléřem domluvit. Ke každé prohlídce si musí zvát na pomoc tlumočníka, což je finančně náročné. Také jej mrzí, když makléř mluví pouze s tlumočníkem a Jirku ignoruje, jako by tam nebyl. V konečném důsledku pak majitel upřednostní jiné zájemce, se kterými může komunikovat přímo. Pronajmutí bytu tak je pro Jirku s Marií téměř neřešitelný úkol.
analysis: >-
  1. Komunikace s realitními kancelářemi skrze e maily je zdlouhavá, což
  znevýhodňuje osoby neslyšící při soutěži na realitním trhu s nájemním
  bydlením.

  2. V případě domluvení prohlídky bytu musí mít neslyšící s sebou překladatele.

  3. Lidé neslyšící a nedoslýchaví mohou být diskriminováni ze strany pronajímatelů bytů, kteří jejich znevýhodnění často vnímají jako překážku pro pronájem bytu.

  4. Lidé se sluchovým postižením nemají v Brně nárok na **byty zvláštního určení**, které jsou primárně určeny pro osoby pohybově či zrakově postižené.
design: >-
  1. Zařazení osob se sluchových postižením mezi příjemce **bytů zvláštního
  určení**.

  2. Zvýhodnění osob se sluchovým postižením při žádosti o běžný městský byt.

  3. Přidělení městského bytu organizaci pracující s lidmi se sluchovým znevýhodněním, která by jej následně pronajímala lidem se sluchovým postižením.
solution: >-
  Spolek Unie neslyšících Brno se snaží vytvářet zázemí pro osoby sluchově
  postižené v Brně. S tím se pojí i přání zprostředkovat svým klientům také
  ubytování, kterým ale Unie neslyšících Brno ještě v roce 2017 nedisponovala.
  Po diskusích s některými členy Poradního sboru pro bezbariérové Brno se Unie
  neslyšících Brno rozhodla požádat Radu města Brna o pronájem **bytu v
  celoměstském zájmu**, který by byl primárně určen jako startovací byt pro
  klienty Unie neslyšících Brno. V srpnu 2018 Rada města Brna tuto žádost
  schválila. Následně byl vybrán konkrétní byt o velikosti 2 + kk v městské
  části Brno střed, jehož pronájem byl Unii neslyšících Brno schválen v lednu
  roku 2019. V březnu 2019 byla podepsána nájemní smlouva s Unií neslyšících
  Brno. Poté se do bytu nastěhovali první klienti Unie neslyšících Brno, mladý
  neslyšící pár.


  Byt je primárně určen lidem se sluchovým postižením, kteří jsou klienti či zaměstnanci Unie neslyšících Brno a kteří splní i další podmínky, stanovené Unií neslyšících Brno. Jelikož je byt zamýšlen jako startovací, měl by být poskytnut nájemcům po dobu dvou let a následně předán dalším nájemcům.
constraints: >-
  * Unie neslyšících Brno na sebe přebírá zodpovědnost za pronájem bytu.

  * Jeden byt neřeší problém pro velké množství osob sluchově postižených, které jsou znevýhodněny na trhu s nájemním bydlením.

  * V případě přidělení konkrétního bytu Unii neslyšících Brno nemohou případní další nájemci ovlivňovat polohu bytu v rámci města ani jiné charakteristiky bytu.

  * Startovací byty jsou pouze na dobu časově omezenou. Nájemci se tak budou i v budoucnu potýkat s problémem hledání nájemního bydlení.
conclusion: >-
  * Pronájem městského bytu Unii neslyšících Brno snižuje komunikační bariéru
  při hledání bydlení lidí se sluchovým postižením.

  * O pronájem **bytu v celoměstském zájmu** si může zažádat jakýkoliv spolek (např. Unie neslyšících Brno).

  * O byty lze žádat opakovaně. Je tedy možné pro jeden spolek získat více bytů pro své klienty.

  * Toto řešení umožní proces hledání dlouhodobého bydlení na trhu s nájemními byty alespoň oddálit a poskytne dotyčným dostatek času pro jeho nalezení.
before:
  source: Simona Surmařová
  name: pred.jpg
  alt: Na obrázku je chytrý telefon s inzercí nájemních bytů v Brně
after:
  source: Simona Surmařová
  alt: Na obrázku jsou tři postavy uvnitř prázdné kuchyně dorozumívající se
    znakovým jazykem
  name: po.jpg
timeline:
  - parts: 1
    time: jaro 2018
    name: Unie neslyšících Brno podává žádost o pronájem bytu v celoměstském zájmu
  - parts: 1
    time: léto 2018
    name: Rada města Brna schvaluje žádost o poskytnutí městského bytu Unii
      neslyšících Brno
  - parts: 1
    time: podzim 2018
    name: probíhá výběr bytu
  - parts: 1
    time: zima 2018
    name: Rada města Brna schvaluje pronájem konkrétního bytu v celoměstském zájmu
      Unii neslyšících Brno, v bytě se provádí nejnutnější rekonstrukce
  - parts: 1
    time: jaro 2019
    name: podepsání nájemní smlouvy s Unií neslyšících Brno
dictionary:
  - český znakový jazyk
  - byty v celoměstském zájmu
  - byty zvláštního určení
---
