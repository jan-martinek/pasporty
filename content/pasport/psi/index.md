---
timeline:
  - time: srpen-září 2016
    parts: 2
    name: vytvoření aplikace Mapy přístupnosti města Brna
  - time: celý rok 2017
    parts: 4
    name: informační kampaň ohledně samolepky a desatera
  - time: pokračuje dále
    parts: 4
    name: distribuce samolepky provozovatelům
  
dictionary:
  - vodicí pes
  - asistenční pes
before: 
  name: before.jpg
  alt: Nálepka s nápisem Zákaz vstupu se psy
after: 
  name: nalepka.png
  alt: Nálepka s nápisem Vítáme vodicího a asistenčního psa
title: Vítáme vodicího a asistenčního psa
subtitle: "Jakým způsobem informovat provozovatele služeb o existenci psů se speciálním výcvikem a jejich významu pro zdravotně postižené?"
story: |
  Radim zažil náročný pracovní den, a proto se rozhodl, že si k večeři usmaží pstruha na másle, jedná se totiž o jeho oblíbené jídlo. Na internetu si vyhledal nejbližší prodejnu s čerstvými rybami a vyrazil do ní. Jelikož je Radim nevidomý, vzal s sebou i svého vodicího psa Ernieho.

  Za pár desítek minut byli na místě a už od vchodu Radim cítil vůni ryb. Než se však stačil dostat k prodejnímu pultu, oslovila jej prodavačka s tím, že psi do obchodu nesmí. Radim se jí snažil vysvětlit, že se jedná o vodicího psa, kterého potřebuje ke svému bezpečnému pohybu prostorem.

  Prodavačka však byla neodbytná a na Radimovy námitky nebrala žádné ohledy. Psi podle ní do prodejny prostě nesmí, obchod by měl jinak problémy s hygienou atd. Radim tak musel s Erniem prodejnu opustit a vyrazit hledat jiný obchod, kde mu snad umožní vzít Ernieho s sebou dovnitř.
analysis: |
  Mezi psy se speciálním výcvikem patří vodicí psi, kteří pomáhají osobám se zrakovým postižením mimo jiné v orientaci ve venkovních prostorech, označují překážky či vyhledávají určená místa; dále pak asistenční psi, kteří pomáhají osobám s tělesným postižením (např. podávají předměty, otevírají dveře či asistují při svlékání).

  Výrazná část provozovatelů či zástupců obchodů, stravovacích zařízení, škol, zdravotnických zařízení nebo úřadů o existenci a významu psů se speciálním výcvikem téměř nic neví. Neznají ani příslušnou legislativu.

  Legislativa například říká, že provozovatelé stravovacích služeb zajistí umožnění vstupu do stravovacích zařízení osobám se zdravotním postižením v doprovodu vodicího nebo asistenčního psa (zákon č. 258/2000 Sb.) nebo též stanovuje zdravotnickým zařízením, že pacientovi se smyslovým nebo tělesným postižením, který využívá psa se speciálním výcvikem, umožní právo na doprovod a přítomnost takovéhoto psa u sebe (zákon č. 372/2011 Sb.).
design: |
  Zvýšit osvětu o psech se speciálním výcvikem a osvětu o příslušné legislativě mezi provozovateli či zástupci obchodů, stravovacích zařízení, škol, zdravotnických zařízení či úřadů.

  Vytvoření a realizace informační kampaně o psech se speciálním výcvikem a příslušné legislativě, zajištění informačních a propagačních materiálů.

  Apelování na občanskou solidaritu i nad rámec příslušné legislativy, v případě ekonomických subjektů pak na společenskou odpovědnost firem (Corporate Social Responsibility, též CSR).
solution: |
  Odbor zdraví Magistrátu města Brna, konkrétně koordinátor pro osoby se zrakovým postižením, se v roce 2016 rozhodl na základě podnětu veřejnosti k vytvoření informační kampaně a informačních materiálů ohledně psů se speciálním výcvikem. Ve spolupráci se Školou pro výcvik vodicích psů a spolkem Vodicí pes vznikla samolepka s nápisem „Vítáme vodicího a asistenčního psa“ (a příslušnými piktogramy), která slouží zejména pro provozovatele obchodů a stravovacích zařízení, ale též pro školy a úřady (včetně úřadů místních částí) k označení vstupu do svých budov, kdy dotyční dávají najevo, že nemají problém s přítomností těchto psů ve svých budovách. Samolepka tak jde nad rámec příslušné legislativy (tj. mohou si ji vylepit i provozovatelé, kteří by ze zákona nemuseli psa se speciálním výcvikem do svých prostor vpustit). Zároveň vznikl též dvoustránkový informační leták s názvem „Desatero k psům se speciálním výcvikem“ (dále jen „Desatero“), který popisuje, jak se ke psům se speciálním výcvikem chovat.

  Následně proběhla informační kampaň, která zahrnovala propagační články, reportáže v České televizi a Českém rozhlase či reklamu ve vozidlech Dopravního podniku města Brna. Samolepky a Desatero byly rozeslány vytipovaným provozovatelům, stejně tak je pracovníci Odboru zdraví Magistrátu města Brna distribuují na různých veletrzích a relevantních akcích. Poptávka těsně po informační kampani byla značná, dokonce si o samolepky a Desatero zažádala i jiná města.

  Celkem bylo vytištěno 7 000 ks samolepek a Desater, v roce 2020 se připravuje jejich dotisk. Grafický návrh realizoval zaměstnanec Magistrátu města Brna, takže finanční náklady tvořily jen tisk a distribuci samolepek a Desatera a dále pak realizaci informační kampaně. Celkem se jednalo o zhruba 50 000 Kč (včetně DPH).
constraints: |
  Zájem provozovatelů zařízení (uživatelů samolepky a Desatera) po ukončení informační a propagační kampaně vždy pozvolna opadá. Je třeba kampaň opakovat, aby provozovatelé věděli, že něco takového existuje a mohou si o samolepky a Desatero žádat.
conclusion: |
  Odbor zdraví Magistrátu města Brna ukázal vznikem a distribucí samolepek a Desatera, že i malé a nenáročné kroky na čas, finance a organizaci mohou mít velký přínos a mají svůj smysl.

  Zlepšení stavu může přinést i „pouhé“ informování a apel na vzájemnou občanskou solidaritu a společenskou odpovědnost firem.

  Pokud má být osvěta efektivní, nemůže se jednat jen o jednorázovou informační kampaň. Je třeba kontinuální akce.
---
