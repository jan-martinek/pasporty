---
title: signální pás
status: hotovo
short: Signální pás je zvláštní forma umělé vodicí linie, která určuje
  nevidomému přesný směr chůze v definovaných případech, např. přístup od vodicí
  linie k označníku MHD nebo k přechodu pro chodce. Signální pás je vždy ukončen
  u přirozené nebo umělé vodicí linie. Jeho povrch tvoří výstupky tvaru komolých
  kuželů s průměrem 20 milimetrů, výškou 5 milimetrů a roztečí výstupků 50 až
  100 milimetrů. Signální pás je hmatný slepeckou holí a nášlapem. Tento pás je
  široký 800 až 1000 milimetrů, aby jej nebylo možné nevědomky přejít. V
  mozaikové dlažbě se signální pás lemuje rovinnými deskami šířky minimálně 250
  milimetrů, které zvýrazňují jeho hmatný kontrast. Pás je také obvykle vizuálně
  kontrastní vůči okolí. Na rozdíl od varovného pásu (400 milimetrů) je signální
  pás širší. Signální pásy mají být vedeny především přímo, změna jejich směru
  musí být oprávněná a výjimečná a provádí se přednostně v pravém úhlu, v místě
  styku signálních pásů se zřizuje jejich přerušení.
---
Signální pásy označují lidem nevidomým nebo slabozrakým orientačně důležité místo, které potřebuje přesně identifikovat např. z důvodů nástupu do vozidla hromadné dopravy, přecházení ulice, vchodu do budov zvláště často používaných (knihovna pro nevidomé, centrum sociální a pracovní rehabilitace, speciální školní zařízení, úřad, zdravotnické zařízení apod.). Tento pás je široký 800 až 1000 milimetrů, aby jej nebylo možné nevědomky přejít. Užití signálních pásů k navedení na přechod pro chodce řeší správné nasměrování lidí nevidomých při přecházení, životně důležité je to zejména v případě situování přechodů do oblouků chodníku, na šikmých přechodech a přechodech s mimořádnou délkou. Signální pás směrově vede, a proto na přechodu musí být vždy veden ve směru přecházení, nejlépe v ose přechodu. Délka přímé části signálního pásu musí být minimálně 1,5 m, výjimečně méně (nástupní ostrůvky, střední tramvajový či dělicí pás). Uvedený minimální rozměr platí i pro délky jednotlivých částí signálního pásu s nutnou změnou směru. Změny směru signálního pásu musejí být mimořádné, odůvodněné konkrétní situací a provádějí se přednostně v pravém úhlu.

