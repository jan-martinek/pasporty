---
title: "Varovný pás"
status: napsáno
short: "Varovný pás označuje rozhraní mezi prostorem běžně přístupným a prostorem potenciálně nebezpečným. Tento pás se zřizuje v dopravních stavbách nebo na komunikacích, konkrétně v místech sníženého obrubníku, např. bezbariérové přechody či tramvajové zastávky. Jeho povrch tvoří výstupky tvaru komolých kuželů s průměrem 20 milimetrů, výškou 5 milimetrů a roztečí výstupků 50 až 100 milimetrů. Varovný pás je hmatný bílou holí a nášlapem a musí být barevně kontrastní. Charakter povrchu varovného pásu je obvykle shodný se signálním pásem. K záměně však nemůže dojít vzhledem k jejich zřetelně odlišné šířce – varovný pás 400 milimetrů (pro interiér 300 milimetrů) a signální pás nejméně 800 milimetrů. V rámci realizace bezbariérových staveb se také klade důraz na dostatečný hmatný rozdíl mezi signálním i varovným pásem a jejich okolím, uvedené pásy musejí být také vizuálně, nejlépe barevně, kontrastní oproti okolí."
---

Varovný pás vyznačuje rozhraní bezpečného a nebezpečného prostoru (např. vstup do vozovky) a na přechodech se provádí v celé šířce přechodu (sníženého obrubníku a rampové části) se současným zachováním minimální délky 0,8 m k místu navázání signálního pásu. Tímto se zabrání situaci, kdy osoba se zrakovým znevýhodněním není schopna situaci vyhodnotit. Pro zamezení vstupu do nebezpečného místa, kde je situace neměnná, a proto ji lze kontrolovat kontaktně holí, se využívá zábran (zábradlí, zarážka pro slepeckou hůl a podobně). U varovného pásu je užití šedé reliéfní dlažby na šedém podkladu nepřijatelné, protože tyto pásy slouží nejen zcela nevidomým lidem, ale usnadňují pohyb v prostoru také lidem prakticky nevidomým nebo silně slabozrakým, pro které by uvedená barevná kombinace nebyla rozpoznatelná. Charakter povrchu varovného pásu je obvykle shodný se signálním pásem. K záměně však nemůže dojít vzhledem k jejich zřetelně odlišné šířce – varovný pás 400 milimetrů (pro interiér 300 milimetrů) a signální pás nejméně 800 milimetrů. Pokud to situace dovoluje, je možné spojit vodicí linii a varovný pás.
