---
title: sluchadlo
status: hotovo
short: "Sluchadlo je elektronická pomůcka, která se nejčastěji nosí za uchem
  nebo v uchu. Někdy se také nesprávně označuje jako naslouchadlo. Cílem
  sluchadla je zlepšení doslýchavosti osob se sluchovým znevýhodněním. Jeho
  základní části jsou mikrofon, sluchátko a výkonný mikročip se zesilovačem
  zvuku napájený baterií. Sluchadla jsou schopna: zvýraznit zvuk přicházející z
  určitého směru, zaměřit se na řeč a potlačit okolní hluk, komprimovat
  frekvence zvuku tak, aby byly znovu uchem slyšitelné. To vše automaticky bez
  manuálního zásahu uživatelů sluchadla."
---
Sluchadlo je elektroakustický přístroj sloužící ke zlepšení sluchu při částečné hluchotě zesilováním a modulací zvuku, a to především řeči přicházející z okolního prostředí. Někdy se také nesprávně označuje jako naslouchadlo. Tyto přístroje jsou schopny: zvýraznit zvuk přicházející z určitého směru, zaměřit se na řeč a potlačit okolní hluk, komprimovat frekvence zvuku tak, aby byly znovu uchem slyšitelné. Sluchadlo funguje tak, že zachycuje zvuk, zesiluje ho a posílá ho do zvukovodu, skrz střední ucho do vnitřního ucha, kde se nacházejí sluchové nervy. Existuje několik druhů sluchadel, které se liší především typem instalace a umístěním: sluchadla závěsná – většina přístroje je za uchem; sluchadla nitroušní – většina přístroje je přímo ve zvukovodu; kapesní sluchadla – zesilovač je v kapse oblečení; sluchadla brýlová – zesilovač je umístěn v nožičkách brýlí. Nejmodernější sluchadla se umí bez potíží připojit k mobilnímu telefonu, nabízí telefonování hands-free nebo streamování. Některá sluchadla jsou vyráběna tak malá, že jsou ve zvukovodu takřka neviditelná, i přesto jsou schopna reprodukovat zvuk ve vysoké kvalitě.
