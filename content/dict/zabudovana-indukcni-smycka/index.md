---
title: "Zabudovaná indukční smyčka"
status: napsáno
short: "Zabudované indukční smyčky mají za úkol usnadnit především poslech osob se sluchovým znevýhodněním ve velkých, rozsáhlých sálech jako jsou například kina, divadla, koncertní sály nebo konferenční haly. Princip fungování se ve své podstatě neliší od fungování přenosné indukční smyčky, umožňuje tedy plnohodnotný poslech v nejrůznějších situacích, ve kterých samotné sluchadlo nedokáže posloužit. Smyčka je umístěna po obvodu sálu nebo hlediště v obvodové stěně, nejčastěji zatažena do trubky pod povrchem stěny. V případě, že toto není možné, může se indukční smyčka vložit do podlahy. Indukční smyčky mohou být vedeny přes celý sál hlediště nebo ji lze nainstalovat pouze přes několik řad sedadel v hledišti, které budou přednostně obsazovány nedoslýchavými lidmi. "
---

Zabudované indukční smyčky mají za úkol usnadnit především poslech osob se sluchovým znevýhodněním ve velkých, rozsáhlých sálech jako jsou například kina, divadla, koncertní sály nebo konferenční haly. Indukční smyčka umožňuje plnohodnotný poslech v nejrůznějších situacích, ve kterých samotné sluchadlo nedokáže posloužit. Po obvodu sálu nebo hlediště je smyčka zabudována v obvodové stěně, nejčastěji zatažena do trubky PVC uložené pod povrchem stěny. V případě, že toto není možné, může být indukční smyčka uložena do podlahy. Smyčka by měla být vedena horizontálně, v případě nutnosti s mírným šikmým sklonem. Neměla by být vedena vertikálně, jelikož by smyčka byla neefektivní, fungovala by pouze v místech, nad kterými je vedena. Indukční smyčky mohou být vedeny přes celý sál hlediště, je však možné indukční smyčku instalovat pouze přes několik řad sedadel v hledišti, které budou přednostně obsazovány nedoslýchavými občany. Zabudované indukční smyčky se dělí podle dosahu. Existují smyčky, kterou dosáhnou pouze do 50 metrů, do 100 metrů a případně až do 150 metrů. Od dosahu smyčky se poté odvíjí i cena od 10 000,- Kč až do 30 000,- Kč. Napojení indukční smyčky na lokální ozvučovací okruh sálu nebo hlediště (místní rozhlas, lokální ozvučení prostor) je možný přes speciální zesilovač. Tento zesilovač bývá vyráběn podle charakteristik dané místnosti, délky smyčky, proudovému zatížení a vyzářenému výkonu.
